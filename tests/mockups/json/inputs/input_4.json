{"neg": "Jak za\u015b unosi\u0142a go wysoko, niepodobna by prawie uwierzy\u0107, gdyby nie to, \u017ce dzi\u015b jeszcze pokazuj\u0105 p\u0142ot we Wrzeci\u0105dzy, kt\u00f3rego najlepszy ko\u0144 nie mo\u017ce przesadzi\u0107, a kt\u00f3ry pan Zo\u0142zikiewicz pewnej burzliwej nocy, uniesiony nami\u0119tnym pragnieniem zachowania si\u0119 nadal dla obrony i szcz\u0119\u015bcia ojczyzny, przesadzi\u0142 jednym skokiem. Nieco dalej wida\u0107 by\u0142o stodo\u0142\u0119 z otwartymi wierzejami, obok niej szop\u0119, kt\u00f3ra by\u0142a chlewkiem i obor\u0105 zarazem; dalej jeszcze ogrodzenie, w kt\u00f3rym ko\u0144 szczypa\u0142 traw\u0119 przest\u0119puj\u0105c z nogi na nog\u0119. cz\u0142owiek by mia\u0142 najtyczank\u0119, par\u0119 koni, a to cho\u0107by ju\u017c wtedy przynajmniej r\u0119k\u0119 u\u015bcisn\u0119\u0142a pod sto\u0142em\u2026\u201d Pan Zo\u0142zikiewicz zapuszcza\u0142 si\u0119 jeszcze w niezmiernie dalekie konsekwencje tego u\u015bci\u015bnienia r\u0119ki, ale my\u015bli tych, jak zbyt tajemnie\u2013serdecznych, zdradza\u0107 ju\u017c nie b\u0119dziemy. \u2014 Z Bogiem, moja Rzepowa \u2014 odpowiedzia\u0142 Herszek \u2014 ale tu taki piach, \u017ce ko\u0144 ledwie mnie samego ci\u0105gnie. To rzek\u0142szy zaci\u0105\u0142 konia i pojecha\u0142 dalej.", "pos": "Gdyby sama sprawiedliwo\u015b\u0107 z wag\u0105 w jednym, a go\u0142ym mieczem w drugim r\u0119ku wylaz\u0142a zza w\u00f3jtowskiego pieca i stan\u0119\u0142a nagle mi\u0119dzy \u0142awnikami, nie by\u0142aby ich wi\u0119cej przestraszy\u0142a jak ten morski s\u0105d, konstytucje, jurysprudencje, procedury i zsy\u0142ki.", "doc": "Henryk Sienkiewicz\r\n\r\nSzkice w\u0119glem\r\nczyli epopeja pod tytu\u0142em: Co si\u0119 dzia\u0142o w Baraniej G\u0142owie\r\n\r\nISBN 978-83-288-2837-7\r\n\r\n\r\n\r\n\r\nRozdzia\u0142 pierwszy. W kt\u00f3rym zabieramy znajomo\u015b\u0107 z bohaterami i zaczynamy si\u0119 spodziewa\u0107, \u017ce co\u015b wi\u0119cej nast\u0105pi\r\n\r\nWe wsi Barania G\u0142owa w kancelarii w\u00f3jta gminy cicho by\u0142o jak makiem sia\u0142. W\u00f3jt gminy, niem\u0142ody ju\u017c w\u0142o\u015bcianin nazwiskiem Franciszek Burak, siedzia\u0142 przy stole i z nat\u0119\u017con\u0105 uwag\u0105 gryzmoli\u0142 co\u015b na papierze; pisarz za\u015b gminny, m\u0142ody i pe\u0142en nadziei pan Zo\u0142zikiewicz, sta\u0142 pod oknem i d\u0142uba\u0142 w nosie lub op\u0119dza\u0142 si\u0119 od much. Much by\u0142o w kancelarii jak w oborze. Wszystkie \u015bciany, popstrzone od nich, straci\u0142y sw\u00f3j dawny kolor. R\u00f3wnie\u017c popstrzone by\u0142o szk\u0142o na obrazie wisz\u0105cym nad sto\u0142em, papier, piecz\u0119cie, krucyfiks i urz\u0119dowe ksi\u0119gi w\u00f3jtowskie. Muchy \u0142azi\u0142y i po w\u00f3jcie, tak jakby po jakim zwyczajnym sobie \u0142awniku, ale szczeg\u00f3lniej n\u0119ci\u0142a je wypomadowana, woniej\u0105ca go\u017adzikami g\u0142owa pana Zo\u0142zikiewicza\u2026 Nad t\u0105 g\u0142ow\u0105 unosi\u0142 si\u0119 ich ca\u0142y r\u00f3j: siada\u0142y na rozbiorze w\u0142os\u00f3w tworz\u0105c \u017cywe, ruchome, czarne plamy. Pan Zo\u0142zikiewicz podnosi\u0142 od czasu do czasu ostro\u017cnie r\u0119k\u0119, a potem spuszcza\u0142 j\u0105 nagle; dawa\u0142 si\u0119 s\u0142ysze\u0107 plask d\u0142oni o g\u0142ow\u0119, r\u00f3j wzbija\u0142 si\u0119, brz\u0119cz\u0105c, w powietrze, a pan Zo\u0142zikiewicz, schyliwszy czupryn\u0119, wybiera\u0142 palcami trupy z w\u0142os\u00f3w i zrzuca\u0142 je na ziemi\u0119. Godzina by\u0142a czwarta po po\u0142udniu, w ca\u0142ej wiosce panowa\u0142a cisza, bo ludzie wyszli na robot\u0119; za oknem tylko kancelarii cocha\u0142a si\u0119 o \u015bcian\u0119 krowa i od czasu do czasu ukazywa\u0142a przez okno sapi\u0105ce nozdrza ze \u015blin\u0105 wisz\u0105c\u0105 u pyska. Czasem zarzuca\u0142a ci\u0119\u017cki \u0142eb na grzbiet broni\u0105c si\u0119 tak\u017ce od much, przy czym rogiem zawadza\u0142a o \u015bcian\u0119. W\u00f3wczas pan Zo\u0142zikiewicz wygl\u0105da\u0142 przez okno i wo\u0142a\u0142:\r\n\r\n\u2014 A hej! A \u017ceby ci\u0119\u2026\r\n\r\nPotem przegl\u0105da\u0142 si\u0119 w lusterku wisz\u0105cym tu\u017c ko\u0142o okna, poprawia\u0142 w\u0142osy i zn\u00f3w zaczyna\u0142 flegmatycznie d\u0142uba\u0107 w nosie. Na koniec przerwa\u0142 milczenie w\u00f3jt. \u2014 Panie Zo\u0142zikiewicz \u2014 rzek\u0142 z mazurska \u2014 niech ino pan napisze ten \u201erapurt\u201d, bo mi\u0119 jako\u015b niesk\u0142adno. Przecie pan je pisarz. Ale pan Zo\u0142zikiewicz by\u0142 w z\u0142ym humorze, a jak tylko by\u0142 w z\u0142ym humorze, w\u00f3jt musia\u0142 sam wszystko robi\u0107. \u2014 To i c\u00f3\u017c, \u017cem pisarz? \u2014 odpar\u0142 z lekcewa\u017ceniem. \u2014 Pisarz jest od tego, \u017ceby pisywa\u0142 do naczelnika i do komisarza; a do w\u00f3jta, takiego jak wy, to wy sobie sami piszcie. Potem doda\u0142 z majestatyczn\u0105 pogard\u0105:\r\n\r\n\u2014 Albo to dla mnie w\u00f3jt to co? Ch\u0142op i basta! Smaruj ch\u0142opa miodem\u2026 a ch\u0142op zawsze b\u0119dzie ch\u0142opem. Potem poprawi\u0142 w\u0142osy i zn\u00f3w spojrza\u0142 w lusterko. W\u00f3jt jednak czu\u0142 si\u0119 dotkni\u0119ty i odrzek\u0142:\r\n\r\n\u2014 Patrzcie no si\u0119. A niby ja to z \u201ekoniusarzem\u201d nie pi\u0142em arbaty? \u2014 Wielka mi rzecz herbata! \u2014 odpar\u0142 niedbale Zo\u0142zikiewicz. \u2014 A mo\u017ce jeszcze bez araku? \u2014 A nieprawda, bo z harakiem. \u2014 To niech b\u0119dzie z arakiem, a ja dlatego raportu nie b\u0119d\u0119 pisa\u0142. W\u00f3jt ozwa\u0142 si\u0119 gniewliwie:\r\n\r\n\u2014 Kiej\u015b pan taki delikatny fizyk, to czemu by\u0142o prosi\u0107 si\u0119 na pisarza? \u2014 A was si\u0119 kto prosi\u0142? Ja tylko po znajomo\u015bci z naczelnikiem\u2026\r\n\r\n\u2014 Wielga znajomo\u015b\u0107, a jak tu przyjadzie, to pan ani pary z g\u0119by\u2026\r\n\r\n\u2014 Burak! Burak! Ostrzegam, \u017ce wy jako\u015b nadto rozpuszczacie j\u0119zyk. Mnie ju\u017c wasze ch\u0142opy ko\u015bci\u0105 w gardle stoj\u0105 razem z waszym pisarstwem. Cz\u0142owiek z edukacj\u0105 tylko mi\u0119dzy wami ordynarnieje. Jak si\u0119 rozgniewam, tak rzuc\u0119 pisarstwo i was do diab\u0142a! \u2014 Ba! a c\u00f3\u017c pan b\u0119dzie robi\u0142? \u2014 Co? Albo to mi krokwie gry\u017a\u0107 bez pisarstwa? Cz\u0142owiek z edukacj\u0105 da sobie rady. Ju\u017c wy si\u0119 o cz\u0142owieka z edukacj\u0105 nie b\u00f3jcie. Jeszcze wczoraj rewizor Stolbicki do mnie powiada: \u201eEj ty, Zo\u0142zikiewicz! z ciebie by\u0142by czort nie podrewizor, bo ty wiesz, jak trawa ro\u015bnie\u201d. A podrewizor to co? Tylko po dworach je\u017adzi\u0107 i z szlacht\u0105 w karty grywa\u0107. Przepu\u015bcisz przez nogi jeden, drugi zacier, to ci jeszcze kiesze\u0144 sp\u0119cznieje. A dzi\u015b gdzie nie ma szachrajstw po gorzelniach? Albo to u nas, w Baraniej G\u0142owie, pan Skorabiewski nie kr\u0119ci? Powiedzcie g\u0142upiemu. Mnie plun\u0105\u0107 na wasze pisarstwo. Cz\u0142owiek z edukacj\u0105\u2026\r\n\r\n\u2014 O wa! To si\u0119 jeszcze \u015bwiat nie sko\u0144czy. \u2014 \u015awiat si\u0119 nie sko\u0144czy, ale wy b\u0119dziecie kwacza w ma\u017anicy macza\u0107 i kwaczem"}